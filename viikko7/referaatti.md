Ryhmätyö ohjelmistokehityksessä
Kenny Heinonen kirjoittaa kandidaatin tutkielmassaan ryhmätyön merkityksestä ohjelmistokehityksessä. Tutkielmassaan Heinonen esittelee eräistä nykyaikaisia ohjelmistokehityksen menetelmiä, Extreme Programmingin sekä Scrumin. Heinonen esittelee Myers-Briggsin persoonallisuustyyppiteorian 16 erilaista persoonallisuustyyppiä, sekä arvioi erilaisten persoonallisuustyyppien sopivuutta ohjelmistokehitystiimien eri rooleihin. Lähteisiin nojaten Heinonen tuo esille, että ohjelmistokehityksessä on erilaisia vaiheita, kuten vaatimusmäärittely, toteutus ja testaus ja tuo esille näihin vaiheisiin sopivia persoonallisuustyyppejä. Vaikka Heinonen tiivistelmässä esittääkin, että on olemassa ”hyviä kehittäjiä, jotka luonteenpiirteidensä ansiosta ovat mieluisia työkumppaneita” ja ”Vastaavasti on huonoja kehittäjiä, jotka ovat luonteeltaan epämieluisia työkumppaneita”, löytää Heinonen kuitenkin ohjelmiston kehitysprosessista eri vaiheita, joissa erilaiset luonteenpiirteet ovat edullisia. Tutkielmansa lopuksi Heinonen toteaa, että tietojenkäsittelytieteen opiskelijoiden ryhmätyötaitoihin ei kiinnitetä opetuksessa riittävästi huomiota ja esittelee erilaisia ryhmätyöharjoituksia, joiden avulla tietojenkäsittelytieteen opiskelijoiden ryhmätyötaitoja voisi kehittää.

